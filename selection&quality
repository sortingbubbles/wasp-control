Επιλογή και Ποιότητα
Οι έννοιες της αξιολόγησης (evaluation) του πληθυσμού και της απόδοσης μιας τιμής ποιότητας σε κάθε άτομο είναι πολύ σημαντικές για κάθε εξελικτικό αλγόριθμο. Το ίδιο σημαντική σε έναν εξελικτικό αλγόριθμο είναι και η κλιμάκωση της ποιότητας (fitness scaling), κατά την οποία οι επιστρεφόμενες τιμές από τη συνάρτηση καταλληλότητας μετασχηματίζονται σε μια κλίμακα που αρμόζει για την διαδικασία επιλογής. Το πεδίο των κλιμακωτών τιμών επηρεάζει την επίδοση του γενετικού αλγοριθμου.
Η διαδικασία επιλογής χρωμοσωμάτων/γονέων σχετίζεται με την απόδοση πιθανοτήτων επιλογής προς αναπαραγωγή στα μέλη ενός πληθυσμού χρωμοσωμάτων, δηλαδή των υποψήφιων λύσεων [βλαχάβας]. Με αυτόν τον τρόπο τα χρωμοσώματα που έχουν υψηλή ποιότητα (fitness) ενδέχεται να επιλεγούν προς αναπαραγωγή περισσότερες από μία φορές σε αντίθεση με τα χρωμοσώματα που έχουν χαμηλή ποιότητα τα οποία μπορεί να μην επιλεχθούν καμία φορά.
Για την υλοποίηση της επιλογής γίνεται η χρήση μιας δεξαμενής ζευγαρώματος (mating pool) ίση με το μέγεθος του πληθυσμού. Σε αυτή τη δεξαμενή αντιγράφονται τα μέλη του αρχικού πληθυσμού με πιθανότητα ανάλογη της ποιότητας τους.
Υπάρχουν αρκετές τεχνικές για την επιλογή των χρωμοσωμάτων που αντιγράφονται στη δεξαμενή ζευγαρώματος. Η πιο συνηθισμένη είναι η επιλογή ρουλέτας (roulette wheel selection) και ακολουθεί τα εξής βήματα[βαχλαβας]:
1. Παράγεται το αθροισμα S όλων των τιμών αξιολόγησης των υποψήφιων λύσεων.
2. Επιλέγεται ένας τυχαίος αριθμός n, από το 0 μέχρι το S, χρησιμοποιώντας συνάρτηση ομοιόμορφης κατανομής για τη δημιουργία των τυχαίων αριθμών.
3. Επαναληπτικά εξετάζεται κάθε υποψήφια λύση και η τιμή της προστίθεται σε έναν καταχωρητή Κ.
4. Αν ή τιμή του Κ γίνει μεγαλύτερη ή ίση του n, η λύση επιλέγεται και το Κ μηδενίζεται. Στην αντίθετη περίπτωση εκτελείται πάλι το βήμα 3.
5. Αν δεν έχει επιλεγεί ικανοποιητικός αριθμός υποψηφίων λύσεων εκτελείται το βήμα 2, αλλιώς ο αλγοριθμος τερματίζει.
Με την υλοποίηση του παραπάνω αλγορίθμου εξασφαλίζεται η επιλογή των χρωμοσωμάτων που έχουν την μεγαλύτερη τιμή καταλληλότητας, καθώς και η δυνατότητα της επαναεπιλογής τους. Αφού ολοκληρωθεί η παραπάνω διαδικασία, δημιουργούνται ζευγάρια με τυχαίο τρόπο από τα χρωμοσώματα που βρίσκονται στη δεξαμενή και οι απόγονοι που προκύπτουν αποτελούν το νέο πληθυσμό.
Μια άλλη τεχνική είναι η επιλογή αναλογικής καταλληλότητας (fitness proportionate selection). Σε αυτήν η πιθανότητα επιλογής ενός χρωμοσώματος xi, υπολογίζεται από τη σχέση: P(xi)= Καταλληλότητα(xi)/ΣΚαταλληλότητα(xi).
Από τη σχέση συμπεραίνουμε ότι η πιθανότητα να επιλεγεί ένα χρωμόσωμα είναι ανάλογη της καταλληλότητας του και αντιστρόφως ανάλογη της καταλληλότητας των υπολοίπων χρωμοσωμάτων.
Σε ακόμη μία τεχνική επιλέγονται τα καταλληλότερα χρωμοσώματα με μια προκαθορισμένη πιθανότητα q και τα λιγότερα κατάλληλα με πιθανότητα 1-q. Η τεχνική αυτή ονομάζεται επιλογή τουρνουά (tournament selection) και οδηγεί σε πληθυσμούς που παρουσιάζουν μεγαλύτερη ποικιλία σε σχέση με τις δύο παραπάνω τεχνικές.
