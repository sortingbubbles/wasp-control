Τυπικό Πρόβλημα ΕΑ
Η λειτουργία ενός εξελικτικού αλγορίθμου βασίζεται στην αρχικοποίηση του πληθυσμού 
και τη συνεχή εξέλιξη από γενιά σε γενιά με την λειτουργία της επιλογής, του ανασυνδυασμού και της μετάλλαξης. Αφού αρχικά γίνει η αρχικοποίηση του πληθυσμού, ακολουθεί η αξιολόγηση (evaluation) του με τη χρήση μιας συνάρτησης ποιότητας (fitness function) η οποία αποδίδει μια τιμή ποιότητας για κάθε άτομο του πληθυσμού στο συγκεκριμένο περιβάλλον. 
Ειδικότερα, κατά την διάρκεια της επιλογής γίνεται η επιλογή γονέων και στη συνέχεια η επιβίωση. Στην επιλογή γονέων καθορίζεται ποια άτομα θα γίνουν γονείς και πόσους απογόνους θα αποκτήσουν. Οι απόγονοι δημιουργούνται με την ανταλλαγή πληροφοριών μεταξύ των γονέων και την περαιτέρω διαταραχή των απογόνων. Οι δύο παραπάνω διαδικασίες ονομάζονται ανασυνδυασμός και μετάλλαξη. 
Στη συνέχεια αξιολογούνται οι απόγονοι με τη χρήση της συνάρτησης ποιότητας και στο τέλος επιλέγονται τα άτομα που θα επιβιώσουν και θα περάσουν στην επόμενη γενιά. Όλη αυτή η διαδικασία ονομάζεται εξελικτικός κύκλος (evolutionary cycle).

Το πρόβλημα του πλανώδιου πωλητή
Ένα από τα κλασσικά προβλήματα που λύνεται με τη χρήση των γενετικών αλγορίθμων είναι το πρόβλημα του πλανώδιου πωλητή. Το ζητούμενο του προβλήματος είναι η εύρεση της σειράς με την οποία ένας πωλητής πρέπει να περάσει από όλες τις πόλεις ενός συνόλου πόλεων και να επιστρέψει στην αρχική, ώστε να έχει το μικρότερο δυνατό κόστος, όπως αυτό εκφράζεται κάθε φορά.
